---
layout: post  
title:  "苏辙的《为兄轼下狱上书》"
date:  2008-06-19 01:58:00
author: Pickle Cai  
categories: Reprinted  
keywords: 
description:   
tags:	pickle   
cover:  "/assets/cover.jpg"  

---

按：小苏的文章读得很少。这是乌台诗案后他上书神宗的奏章，读来感叹万分。想起了从前看过的电视剧《苏东坡》中，瘦瘦的沉默寡言的苏辙听到兄长下狱后急急磨墨运笔，应该写的就是这篇。那时候只知道乌台诗案是件狂卷了全国士人的复杂事件，却不能真切体会到东坡处境的可怜。也就不了解包括胞弟在内的那极少数人上书求情的勇敢。然而听说如此情真意切的奏章，神宗也视而不见，让它石沉大海了。

 

ps.莫砺锋的《漫话东坡》不错，倘若觉得林语堂先生的《苏东坡传》不那么好读，莫先生这本倒可以增加一些对东坡的感性认识。

 

为兄轼下狱上书

 





    臣闻困急而呼天，疾痛而呼父母者，人之至情也。臣虽草芥之微，而有危迫之恳，惟天地父母哀而怜之。

    臣早失怙恃，惟兄轼一人，相须为命。今者窃闻其得罪逮捕赴狱，举家惊号，忧在不测。臣窃思念，轼居家在官，无大过恶，惟是赋性愚直，好谈古今得失，前后上章论事，其言不一。陛下圣德广大，不加谴责。轼狂狷寡虑，窃恃天地包含之恩，不自抑畏。顷年通判杭州及知密州日，每遇物托兴，作为歌诗，语或轻发，向者曾经臣寮缴进，陛下置而不问。轼感荷恩贷，自此深自悔咎，不敢复有所为。但其旧诗已自传播。臣诚哀轼愚于自信，不知文字轻易，迹涉不逊，虽改过自新，而已陷于刑辟，不可救止。轼之将就逮也，使谓臣曰：“轼早衰多病，必死于牢狱，死固分也。然所恨者，少抱有为之志，而遇不世出之主，虽龃龉于当年，终欲效尺寸于晚节。今遇此祸，虽欲改过自新，洗心以事明主，其道无由。况立朝最孤，左右亲近，必无为言者。惟兄弟之亲，试求哀于陛下而已。”

    臣窃哀其志，不胜手足之情，故为冒死一言。昔汉淳于公得罪，其女子缇萦，请没为官婢，以赎其父。汉文因之，遂罢肉刑。今臣蝼蚁之诚，虽万万不及缇萦，而陛下聪明仁圣，过于汉文远甚。臣欲乞纳在身官，以赎兄轼，非敢望末减其罪，但得免下狱死为幸。兄轼所犯，若显有文字，必不敢拒抗不承，以重得罪。若蒙陛下哀怜，赦其万死，使得出于牢狱，则死而复生，宜何以报！臣愿与兄轼，洗心改过，粉骨报效，惟陛下所使，死而后已。

    臣不胜孤危迫切，无所告诉，归诚陛下，惟宽其狂妄，特许所乞，臣无任祈天请命激切陨越之至。

		    


